## Helsingin yliopisto, Eero-Veikko Laine: Johtaminen perinteisissä ja ketterissä ohjelmistotuotantoprojekteissa

Laine vertailee kandidaatintyössään ohjelmistotuotantoprojektien johtamista perinteisin ja ketterin tyylein. Perinteisessä tyylissä korostuu vahva projektipäällikön rooli ja huolellinen ennakkosuunnittelu, kun taas ketterin menetelmin johdettavassa projektissa keskeistä on tiimin yhteinen päätöksenteko ja jatkuva mukautuminen muutoksiin.

Projekti on väliaikainen ja kertaluontoinen rakenne, jolla on ennalta määritelty tavoite, alku ja loppu. Siksi projektinhallinta ja johtaminen on keskeistä projektin onnistumisen kannalta. Laine esittää johtajuuden skaalalle kaksi ääripäätä, ohjaavan (directive) ja voimaannuttavan (empowering) johtamistyylin. Ohjaava johtaja tekee pitkälti yksin päätökset, kun voimaannuttava johtaja puolestaan pyrkii kannustamaan tiimin jäseniä oma-aloitteisuuteen, ottamaan vastuuta ja osallistumaan päätöksentekoon. Voimaannuttavaa johtamista pidetään usein parempana vaihtoehtona, etenkin kun tiimin jäsenet ovat kokeneita, ja kun projektin työtehtävät ovat monimutkaisia ja luovuutta vaativia. Ohjaava johtajuus sopii kun työtehtävät ovat rutiininomaisia. Se myös luo turvallista ilmapiiriä kokemattomille ohjelmoijille.

Ketterässä kehityksessä projektipäällikön tehtävä on pitkälti varmistaa tiimin työskentelyn sulavuus ja motivaation ylläpitäminen. Scrumissa projektipäällikön rooli jakautuu Scrum Masterille, jonka tehtävä on varmistaa scrumin noudattaminen, ja Product Ownerille, joka hallitsee projektin Backlogia. Yksi ketterien menetelmien pääperiaatteista on tiimien itseohjautuvuus: tiimin jäsenet tekevät yhdessä päätöksiä ja organisoituvat itse parhaaksi katsomallaan tavalla projektin tavoitteiden saavuttamiseksi.


## Helsingin yliopisto, Kalle Ilves: Scrumban-menetelmän käyttö ketterässä ohjelmistokehityksessä
Kalle Ilves vertailee kandidaatintutkielmassaan kahden ohjelmistotuotannon ketterän menetelmän, Scrumin ja Kanbanin yhtäläisyyksiä ja eroja, ja tarkastelee näitä yhdistävän Scrumbanin ominaisuuksia.

Ohjelmistotuotannon yleisimpiä haasteita ovat projektin vaatimusten vaikea ymmärrettävyys, ja vaatimusten jatkuvat muutokset. Scrum ja Kanban ovat menetelmiä, jotka pyrkivät vastaamaan näihin haasteisiin tekemällä ohjelmistotuotannosta ketterämpää ja joustavampaa. Ne painottavat yksilöiden vuorovaikutuksen merkitystä, ja asiakkaan palautteen roolia kehitysprosessin kriittisenä osana. Scrumia ja Kanbania yhdistää Lean-ajattelutavan mukainen empiirisyyden ja optimisaation periaate, josta käytetään nimitystä Kaizen.

Scrumille ominaista on iteroiva ohjelmistokehitys "sprinteissä" ja jatkuva yhteinen kommunikaatio tiimin jäsenten välillä niin sanotuissa daily scrumeissa ja retrospekteissä. Vaatimusten muuttuessa äkillisesti, tuottavat Scrumin aikarajoitetut sprintit kuitenkin haasteita. Kanban pyrkii muodostamaan visuaalisesti helposti hahmotettavan tuotantolinjan, jonka läpi ohjelmistoa luodaan pala kerrallaan. Kanbanissa projektin edistymisen kokonaiskuvaa on kuitenkin hankalampi hahmottaa. Kanban on vapaamuotoisempi kuin Scrum, sillä siinä ei ole tarkasti määriteltyjä rooleja (vrt. Scrum Master, Product Owner).

Scrumbanin tärkeimpänä vaikuttajana pidetään Corey Ladasta, joka työskenteli myös Kanbanin kehityksessä 2000-luvun alussa. Scrumbanissa yhdistellään Scrumin ja Kanbanin parhaita puolia, ja muodostetaan Kanbanin tyylinen tuotantolinja, jonka jonoille asetetaan kokorajoitteita joustavuuden ja kontrollin tasapainon saavuttamiseksi. Pullonkaulatilanteissa niihin ohjataan lisää työvoimaa. Scrumbanissa työmäärää ei arvioida jokaisen tehtävän kohdalla erikseen. Työnkulua suunnitellaan jatkuvasti arviointitapaamisissa asiakkaan kanssa, retrospekteissä ja tiimin päivittäisissä tapaamisissa (vrt. daily scrum).


## Helsingin yliopisto, Kenny Heinonen: Ryhmätyö ohjelmistokehityksessä
Kenny Heinonen käsittelee kandidaatintutkielmassaan tehokkaan ohjelmistokehityksen vaatimia ryhmätyötaitoja. Heinosen mukaan ohjelmistokehitys yhden hengen voimin on hidasta ja haastavaa, sillä ohjelmistotuotanto vaatii osaamista usealta osa-alueelta.

Heinonen pitää ohjelmistokehityksen kannalta tärkeimpänä ryhmätyötaitona kommunikaatiota. Menestyksekkään ryhmätyöskentelyn kannalta myös henkilöiden luonteenpiirteillä on merkitystä. Avoimuus, sosiaalisuus ja halu auttaa muita palvelevat ryhmätyöskentelyä, itsepäisyys ja muiden väheksyminen puolestaan vaikeuttavat sitä.

Scrum ja Extreme Programming (XP) ovat ketteriä menetelmiä, joilla voidaan tehostaa ryhmätyöskentelyä ohjelmistokehityksessä. Scrumissa ja XP:ssä molemmissa painotetaan kasvokkaista ja usein tapahtuvaa kommunikointia. Yksi XP:n keskeisimmistä käytänteistä on pariohjelmointi, jossa kaksi henkilöä ohjelmoivat yhdessä samalla tietokoneella. Toinen heistä on ajaja (driver), joka kirjoittaa koodia, ja toinen navigoija (navigator), joka analysoi koodia ja kertoo ajajalle mitä tulee tehdä seuraavaksi. Heinonen käy läpi myös Scrumin erilaiset palaverit, sekä muutamia menetelmiä, joiden avulla ryhmätyötaitoja voi kehittää. Mainittavana muun muassa The Conversational Classroom, Observer-Communicator-Builder, Mine/Ours, Rocking The Boat ja Egg-drop Exercise.




